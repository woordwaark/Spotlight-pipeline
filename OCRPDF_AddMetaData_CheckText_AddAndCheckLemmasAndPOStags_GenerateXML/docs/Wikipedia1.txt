Grunnegs and Westlaauwers Frais
Grunnegs
Author : B. Dijkstra, and others
Year

:2022

Number: Wikipedia Q508854
t Grunnegs (ook Grönnegs of Grunnegers) is de versoamelnoam veur de Friso-Saksische dialekten
dij proat worden ien en om de provìnzie Grunnen tou. t Is n toal dij heurt tou t Leegsaksisch, ain
van de twij erkende streektoalen van Nederlaand. Binnen dizze Leegsaksische streektoal vörmt t
Grunnegs, soamen mit t Oostfrais n apaart kluster Noordwest-Saksische dialekten. Dizze apaarte
stoates het t Grunnegs-Oostfrais te daanken aan de ienvloud van t Frais (zai t heufdstok Ontstoan).
Ien historisch opzicht proat man ook wel van Nijgrunnegs of Nij-Nijgrunnegs, wat de verwottern
mit t Nederlaands aangeft.
Zo as al nuimd, vörmt t Grunnegs soamen mit t Oostfrais n apaarte groep binnen t Leegsaksisch. Dit
het onderaandere te moaken, mit dat der ienvlouden binnen van aal kaanten. t Maist kenmaarkende
van t Grunnegs binnen de twijklanken, dij zowel Frais as Westfeels van oart binnen en dij bestoan
ien laange en körte vörms. Veur n oetgebraaid overzicht van toalkundege aigensheden van t
Grunnegs, zai de zieden van de Grönnegse toalwiezer.
t Grunnegs wordt proat ien haile provìnzie Grunnen, de kop van Drint sikkom tin noorden van
gemainte Azzen, tin oosten van Hondsrog (de veenkelonies) en t oostelke dail van de Fraise
gemainte Köllumerlaand c.a. om en bie de lougen De Pomp, Köllum, Boerum en Muntjeziel. Om en
bie de lougen Moarum, De Wilp en De Penne wordt noast t Grunnegs ook Frais proat. Ien Köllum
wordt noast t Grunnegs ook t Stadsfrais proat, dat nait hail veul òfwiekt van t Westerkertaaierse
dialekt van doar.

t Grunnegs wordt proat deur om en bie 60 persìnt van de mìnsken ien de provìnzie Grunnen,
woaronder n groot dail ollere minsken. t Aantel sprekers komt hierdeur op om en bie 205.000
mìnsken. Ien de provìnzie Drìnte wordt t Grunnegs deur om en bie 90.000 mìnsken proat en ien de
gemainte Köllumerlaand deur om en bie 5.000 mìnsken. Hiermit komt t sprekersaantel op om en bie
310.000. Worden Stad en Hoaren nait mitrekend, den zol t sprekersaantel oplopen tou om en bie 80
persìnt.
Veur de ollern is t Grunnegs maisttieds de moudertoal. Nog n hail ìnde olle Grunnegers kinnen
naauwlieks fesounlek Nederlaands, omreden zai t gewoon binnen om Grunnegs tou proaten.
Vrouger wör der ook les geven ien t Grunnegs omdat schoulmeester zulf ook nait goud Hollaands
kon. Tot ongeveer de joaren 60 tou, was t hail normoal ien Grunnen om t Grunnegs as eerste toal te

hebben en t Nederlaands as twijdent. Veur de maiste luu onder de 65 joar is t Grunnegs de twijde
toal. Ook tegenswoordeg nog, wordt t Grunnegs veul proat onder de jeugd, mòr nait meer t zuvere
Grunnegs. Doch kaizen veul olders der tegenswoordeg veur om heur kinder Nederlaandstoaleg
groot te brengen, woardeur t sprekersaantel deellopt en zai mainen dat man mit t Hollaands as eerste
toal hoger ien de soamenleven komt.
t Grunnegs is naauw verbonden mit t Drints, t Westlaauwers Frais, t Nederlaands en hail wied t

Deens en t Oldenbörgs. t Grunnegs is hail naauw verbonden mit t Oostfrais en t Selterfrais.
De verwaantschop mit t Oostfrais is zo staark dat t Grunnegs en t Oostfrais sumtieds zulfs as ain
toal zain worden. n Goud veurbeeld van dizze verwaantschop binnen de dialekten ien de lougen
Schaanze ien Grunnen en Bonnen ien Oostfraislaand, dij vrouger hailmoal overainkwammen mit
ainander, mòr tegenswoordeg wat meer oet nkander gruid binnen. n Groot verschil tuzzen
Grunnegse en Oostfraise dialekten is t lainwoord. Ien t Grunnegs kommen veul vergrunnegsde
Nederlaandse lainwoorden veur. len tieds binnen ien t Oostfrais veuraal veul Duutse lainwoorden te
vinden, aal wazzen dit vrouger, sikkom tot aan de verainen van Duutslaand tou, veurnoamelk

Nederlaandsen. Toch binnen der nog wel dusdoaneg veul Nederlaandse worden over ien t Oostfrais
dat de Oostfraizen deur aander Duutsers sums zulfs haalve Nederlaanders nuimd worden. Tot aan de
Twijde Wereldkraig tou was de reloatsie tuzzen Grunnen en Oostfraislaand hail goud. As de
waarkgelegenhaid ien Oostfraislaand beter was, gingen aarbaaiders vanoet Grunnen noar
Oostfraislaand tou en as de waarkgelegenhaid ien Grunnen beter was, den kwammen de Oostfraizen
dizze kaant op. Doarom zugst ook dat ien t olle Grunnegs, veuraal t olle Oldambtsters, n hail ìnde
Duutsege woorden zaten en dat de oetsproak sprekend op t Oostfrais leek. Deur de joaren hìn
binnen dizze oostelke ienvlouden der laanksoam oet goan en is t Grunnegs aal meer noar t
Nederlaands tou gruid. Der binnen zulfs olle lu dij ien t tegenswoordege Oostfrais, veuraal t
Raaiderlaands, heur olluu weerheuren. Zo zeden luu ien Grunnen, veuraal t Oldambt, vrouger gain

“op” mòr “oep”, gain “proaten”, mòr “prouten", gain “vertèld", môr “vertjèld" en gain '"vrauwger”,
môr “vrjoouger”. len t Oostfrais is t liek aansom. Zee man doar vrouger van “mòr” of “man”, nou is
t “oaber”, Doar woar vrouger “bünnen” zêgd wör, zègt man nou, ook ien t Raaiderlaand, aal meer
Ysünd".

Behaalve de lainwoorden komt tegenswoordeg de woordenschat van t Grunnegs en t Oostfrais nog
wel grotendails overain. Woorden as “lutje” (lüttje), "scheuvel" (Schöfel), "beune" (Böhn), "loug”
(Loog) en “genoat” (Garnaat) kommen, wat de oetsproak aangaait, hailmoal overain. Grunnegers en
Oostfraizen kinnen mekoar over t aalgemain den ook goud verstoan. Toch is t zo dat as n Grunneger
ien Oostfraislaand komt, dat er den voak begunt op zien Hoogduuts. Dit komt deurdat noa de twijde
wereldkraig de grup tuzzen Duutslaand en Nederlaand psychologisch aandikt is. Dit het tou
gevòlgen had, dat de Oostfraizen gaauwer as Duutsers zain wörren as dat zai as Oostfraizen
beschaauwd worden. Ook het t der mit tou doun dat veul Grunnegers nait goud waiten dat man ien

Oostfraislaand binoa dezulfde toal proaten. Doarnoast is t ook zo dat dialekten oetstaarven,
woardeur man nait bie elkenain meer terècht kin mit de streektoal.

Ien t westen het t Grunnegs n lichte verbondschop mit t Westlaauwers Frais. Ien t Westerkertierse
dialekt het man veul woorden dij ien de rest van Grunnen voak nait veurkommen, môr wel ien
Fraislaand. Veurbeelden hiervan binnen mem (moeke/mouder), leit (ligt) en jem (joe). Ook kent t
Westerkertaaiers veul toonhoogteverschillen dij typisch binnen veur t Frais, mòr nait veur de aander
Grunnegse dialekten.
Ien t zuden gaait t Stadjeders over ien t Noordvelds dat ook voak tou de Grunnegse dialekten rekend
wordt. Dit dialekt gaait weer over ien t Midden Drìnts. De belaangriekste overgang is dijent van
ai” noar "eel" noar “ie” en dijent van “ou” noar "oou” noar "oe". De grìns tuzzen ou en oou (dat
oetsproken wordt as de Grunnegse “oo”) wordt zain as de grìns tuzzen t Grunnegs en t Drìnts.
Doarnoast binnen der ook woorden dij van wiedere òfkomst binnen, noamelk Latainse. Sumtieds

binnen dij via t Nederlaands, Duuts of t Fraans ien t Grunnegs kommen, mòr sumtieds ook direkt.
Veurbeelden hiervan binnen: loug (locus), hörn (cornu), aiw (aevum; tiedperk), sikkom (circum),
keroazie (coraticum), trankiel (tranquillus), edik (acetum) en riepe (ripa; smalle laandstrook).

Over t aalgemain kin man zèggen dat de dialekten ongeveer overainkommen mit de olle politieke
grìnzen binnen de provìnzie. De olle Ommelanden binnen dails zichtboar. t Oldambtsters wordt
anders nait allend ien t Oldambt proat, môr ook ien t oostelke dail van t Fivelgo, ook wel bekend as

t Duurswold. t Stadsgrunnegs en t Noordvelds wazzen vrouger middelkerwies ain dialektgroep, mòr
deur ienvlouden van t Drìnts op t Noordenvelds en ienvlouden van t Hoogelaandsters op t
Stadsgrunnegs binnen zai laanksoam oetnkander gruid. t Dialekt van Hoaren, Eel-Potterwold en
Glimmen kin as overgangs dialekt zain worden.
Ien tegenstêllen tot de maiste aander dialektgroepen ien Nederlaand, bestoan der ien Grunnen binoa
gain echte dörpsdialekten. De Grunnegse dialekten binnen veurnoamelk streekdialekten. Dit komt
woarschienlek deurdat, veuraal ien t klaaigebied van noordelk Grunnen, dörpen reloatief dicht bie
nkander liggen. Ook was der vrouger al nait dusdoaneg veul bedrieveghaid dat dörpen heurzulf
redden konden zunder kontakt mit aander dörpen. Op de zaandgronden was dit aans. t Zudelke dail
van t Westerkertaaier worden meer verschaaidene dialekten proat en van oldsheer haar Westerwòlde
wel dörpsdialekten. Ien de lêste 150 joar binnen de dialekten aal dichter noar mekoar tougruid. De
ainhaid van de noar mekoar tougruide dialekten nuimt man n regiolekt.
Noast geogroafische veschillen binnen der ook verschillen tuzzen leeftiedsgroepen en tuzzen de
verschillende loagen van de moatschoppij en de verschaaidene affeers.

Westlaauwers Frais
Author : B. Dijkstra, and others
Year

:2020

Number: Wikipedia Q27175
Westlaauwers Frais (of gewoon Frais, in de toal zulf Frysk) is n toal dij heurt bie
Noordwestgermoanse toek van Westgermoanse toaln. Deur toalkundegen wordt maisttied
Westerlaauwers Frais nuimd. In boetenlaand staait t veuraal bekind as Westfrais, moar in

Nederlaand het Westfrais andere betaikenis. Op dizze pagina wordt de noam "Frais" aanholden.
Frais is naauw verbonden aan baaide aandere Fraise toalen, t Selterfrais en t Noordfrais. Wieder is

Frais van oorsprong ook naauw verbonden aan t Oldengels, Engels en Skots. Deur aivenlaange
oafzönderlke ontwikkeln - zowel dij van de Angelsaksische toalen op Britse Aailanden, as dij van
Frais op kontinìnt - het t tegenswoordege Frais aigelks meer gemain mit Nederlaands as mit Engels.
Frais wordt proat op vastelaand van de Nederlaandse provìnzie Fraislaand, mit oetzöndern van de
Stellenwaarven in zuudoosten, oostelk Kölmerlaand in noordoosten en t Bilt (olle monden van
Middelzee) in noorden. Op de Waddenaailanden wordt Frais proat op Schiermunksoog moar nait op
Amelaand en Vlielaand. Op Schèlln wordt t allend proat op de oostelke en westelke oetìnden van t
aailaand, moar nait in midden van Schèlln, in t gebied om Midslaand hìn. Wieder wordt t ook nog

proat in n lutk paart van provìnzie Grunnen, van Fraise grèns tot de plakken Moarum, De Wilp en
De Penne tou.

Frais wordt in provìnzie Fraislaand as mouertoal proat deur 347.000 mìnsken, oftewel deur 55%

van inwoner. In noaberske Grunnen wordt t proat deur sikkom 3.000 minsken. Boeten aaigens
toalgebied wordt t proat deur sikkom 150.000 minsken in de rest van Nederlaand, veurnoamelk in
Raandstad, in stad Grunnen en in Noordoostpolder. En den is der nog de verrazzend grode
Fraistoalege groep in t boetenlaand, dij schat wordt op 80.000 tot 100.000 mìnsken tou. Dat komt
den oet op minimoal 600.000 Fraistoalegen. Doarnevven wordt Frais ook nog as twijde toal proat
deur sikkom 110.000 van hoes oet nait-Fraistoalege inwoner van provìnzie Fraislaand.

Van de sikkom 630.000 inwoner van de provìnzie Fraislaand kin 94% Frais verstoan, 74% Frais
proaten, 65% Frais lezen en 17% Frais schrieven.
Der worden aacht Fraise dialekten onderschaaiden, dij onder mekoar vrij simpel verstoanboar
binnen. Vijer doarvan, Klaaifrais, Woldfrais, Zuudhouks en Noordhouks hebben grode verspraaiden
en worden deur hail inde mìnsken proat, in tieds dat de aander vijer, Oosters, Hindelopsters,

Schèllngers en Aailaandsters lokoal proat worden en bekìnd binnen bie lutje gemainskoppen van

hoogoet enkeld honderden mìnsken. Deur heur isoloatsie binnen t veuraal dizze vaaier minder
sproken dialekten dij t maist van Standerdfrais oafwieken.
In de lêste helft van 19e en eerste helt van 20e aiv is Fraise standerdtoal soamenstèld. Bie
standerdisoatsie van Frais haarn Woldfrais, as grootste dialekt, en Klaaifrais, dat vanoldsheer de

hoogste stoates haar, wiedvot maiste invloud had. Zuudhouks wuir vrijwel boeten beschaauwen
loaten, in tieds dat de vaaier lutje dialekten hailmoal negeerd wuiren. Doch bestaait der in Frais n,
veur standerdtoal, haile ongewone vraaihaid wat woordgebruuk aangaait.
Eerste offisjele spellen, de Selskipsstavering, dateert oet 1879. In 1948 wuir dij vervongen deur de
Akademystavering, ook wel olle spellen nuimd. In 1980 wuir ook dij weer vervongen, deur
Steatesstavering, ook wel nije spellen, dij tegenswoordeg nog in gebruuk is.
Vergeliek in onderstoande tabel de telwoorden ain tot en met tien tou in Standerdfrais en de vijer
maist oafwiekende dialekten.
Fraise alfabet bestaait nait zo as Nederlaandse alfabet oet 26 letters, moar oet 23. In Frais kommen
noamelk letters "q" en “"x" nait veur. Bovendat wordt letter "y" zain as variant van "i" en doar ook

onder alfabetiseerd, zodat woord “ympulsyf" in Frais woordbouk ook veur woord "inisjaasje” staait.
Wieder komt letter “c" in Frais allend veur in kombinoatsie "ch". De letters "v", “z" en “ch”

kommen noeit aan begun van woord en letter "g" noeit aan ìnd van n woord. t Karakteristieke van
schreven Frais wordt vörmd deur klanken mit diakritische tekens ("â"‚, "ê", "6", "û" en "ú”), dij in
Nederlaands nait veurkommen.
Nevven invloud van Nederlaands het Frais deur aiwen hìn ook staarke invloud van Fraans

ondergoan.
Oldste serie Fraanse lainwoorden is aiglieks allend veur toalkundegen weer te kennen. t Gaait
doarbie om woorden as “bist"/"beest" (Oldfraans "beste" - Nijfraans “bête"), "duorje" (“durer"”),
"kâns" (“chance”) en “keatse" (“chasser”). t Opnemen van Fraanse lainwoorden in Frais zol

middelkerwies via Nederlaands gongen wezen (vergeliek Nederlaandse "beest", "duren", “kans” en
“kaatsen”).
Moar Frais het ook wat lainwoorden oet Fraans opnomen dij in Nederlaands nait veurkommen, zo
as “perfoarst” (“par force”), “argewaasje”" (“"arguer”), “krupsje” (“corruption”) en "aljemint”
(C'alignement”).

Lèste aiv het Frysk noast dij van Nederlaands veuraal invloud van Engels had, en den veurnoamelk
van Amerikoans Engels. Dit onderandere deur media: Amerikoanse films, Engelse
komputerprogrammeern, enzoveurt.

Veur ontstoan van Frais mout der n aandere toal proat wezen, meugelk deur oorspronkelke bewoner
van de Fraise gebieden, veur Germoanen woar Fraizen van oafstammen. Dizze toal wordt ook wel
aanduud as Proto-Frais, moar toalkundegen binnen der nait over ais of der van dizze substroattoal in
tegenswoordege Frais nog spoorn weer te vinden binnen.
Oldste Frais het in rune-inskripsies van veur aachtste aiw overleefd. n Betere bron lieken olle
plaknoamen, dij veur eerst sunt 700 spesifieke klankverschiensels zain luiten. Der wordt doarom
wel docht dat ontstoan van Frais as oafzönderlke toal, in dij tied steevonden haar.
Loatere geschiednis van Fraise toal wordt grofzain opdaild in drij tiedsflakken, noamelk dij van
Oldfrais (+1150-+1550), Midfrais (+1550-+1820) en Nijfrais (+1820-non). Aantel toalkundegen
zain Midfrais nait as apaarte periode moar as dail van Nijfrais.
Houwel dat fansels in de praktijk al laank barde, kregen de Fraizen in 1995 wettelk recht om heur
toal in de sweern van gemainteroaden en Fraise Stoaten te bruken. In 1997 wuiren bie wet
meugelkheden om Frais in rechtzoal te bruken, goudkeurd, zodat non onder meer ook openboar

ministerie en rechterelke macht Frais offisjeel bruken maggen.
Inwoner van Fraislaand kinnen in Frais mit gemaintelke en provinzjoale overhaid kommuniseern en
korrespondeern. De provìnzie en aantel gemaintes hebben der belaidspunt van moakt om meer Frais
te bruken bie opstelln van offisjele dokumìnten. Deur aantel wetswiezegens binnen zölke Fraise
stukken non vraaiwel aait rechtsgeldeg. Ain van lêste oetzönderns doarop waren de statuten veur
verainen, moar sunt 2002 kinnen dij ook in Frais opsteld worden. Traauw- en geboorte-akten binnen
op heden in aal Fraise gemaintes twijtoaleg.


